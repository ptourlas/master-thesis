\chapter{Διαχείριση Γνώσης και Οντολογίες}

\quad Στο κεφάλαιο αυτό παρουσιάζεται ένα μοντέλο διαχείρισης
γνώσης που βασίζεται σε τρεις οντολογίες προκειμένου να εξουσιοδοτήσει
κατάλληλα τα μέλη μιας εικονικής επιχείρησης.

\section{Εικονικές Επιχειρήσεις}

\quad Με τον όρο εικονική επιχείρηση εννοούμε μια προσωρινή συνεργασία
επιχειρήσεων με διαφορετικά (αλλά συμπληρωματικά μεταξύ τους)
πεδία δραστηριοτήτων. Η συνεργασία αυτή δεν πραγματοποιείται μέσω
φυσικής παρουσίας αλλά μέσω εργαλείων της Πληροφορικής που επιτρέπουν
τη δικτύωση απομακρυσμένων ατόμων ή ομάδων. Σκοπός μιας τέτοιας
συνεργασίας είναι η καλύτερη εκμετάλλευση μιας επιχειρηματικής
ευκαιρίας μέσα από τον διαμοιρασμό πληροφοριών και πόρων.

Η αποτελεσματικότητα μιας εικονικής επιχείρησης εξαρτάται σε μεγάλο βαθμό
από τις μεθόδους και τα εργαλεία που χρησιμοποιούνται για τη διαχείριση
της γνώσης καθώς επιτρέπουν την δημιουργία σχέσεων εμπιστοσύνης μεταξύ
των εμπλεκομένων. Το ίδιο σημαντική είναι και η ασφάλεια που παρέχει
η σωστή διαχείριση της γνώσης, ειδικά στο περιβάλλον μιας εικονικής
επιχείρησης που εξ ορισμού βασίζεται στο Διαδίκτυο για την επικοινωνία
των μελών μιας εικονικής επιχείρησης.

\section{Μηχανισμοί Ελέγχου Πρόσβασης}

\quad Μέσα από έναν μηχανισμό ελέγχου πρόσβασης καθορίζεται το
\emph{πότε, πως και ποιός}
μπορεί να χρησιμοποιήσει έναν πόρο. Μια απλή υλοποίηση
για έναν τέτοιο μηχανισμό είναι το μοντέλο
\eng{ACM (access control matrix} ή πίνακας ελέγχου πρόσβασης).
Ουσιαστικά πρόκειται για έναν
πίνακα όπου κάθε γραμμή αντιστοιχεί σε έναν χρήστη και κάθε στήλη σε
έναν διαθέσιμο πόρο. Οι τιμές αυτού του πίνακα είναι που καθορίζουν
την πρόσβαση. Το μοντέλο αυτό είναι απλό και διαισθητικό αλλά
δύσκολο να εφαρμοστεί σε μεγάλη κλίμακα. Αυτό διότι η εξουσιοδότηση
γίνεται για κάθε χρήστη ξεχωριστά, κάτι που κάνει δύσκολη την συντήρηση
και την ενημέρωση του συστήματος.

Ένας βελτιωμένος μηχανισμός ελέγχου πρόσβασης είναι το \eng{RBAC
	(role-based access control} ή έλεγχος πρόσβασης βάσει ρόλων), το
οποίο προσφέρει ένα κατάλληλο πλαίσιο αφαίρεσης εισάγοντας ρόλους.
Οι ρόλοι αυτοί μπορούν να αποδοθούν στους χρήστες και συνοδεύονται
από προκαθορισμένα δικαιώματα πρόσβασης, λύνοντας έτσι το πρόβλημα
της συντήρησης για κάθε χρήστη ξεχωριστά. Επιπλέον, οι ρόλοι αυτοί
συνθέτουν μια ιεραρχία στην οποία ένας ''υψηλότερος'' ρόλος κληρονομεί
όλα τα δικαιώματα πρόσβασης των ''χαμηλότερων'' ρόλων.

\section{Μοντέλο Διαχείρισης Γνώσης}

\quad Για την ανάπτυξη ενός προϊόντος σε μια εικονική επιχείρηση,
απαιτείται συχνά ο συνδυασμός γνώσης από διαφορετικές πηγές.
Επιπλέον, είναι αναγκαίος ο καθορισμός των κριτηρίων
που πρέπει να πληρούνται προκειμένου να παραχωρείται πρόσβαση σε
αποθηκευμένη γνώση. Ο λόγος για αυτό είναι το γεγονός ότι η γνώση
αυτή συχνά προστατεύεται ως πνευματική ιδιοκτησία και η εταιρία
στην οποία ανήκει θέλει να ελέγχει τις συνθήκες διαμοιρασμού της.
Στο μοντέλο που παρουσιάζεται στη συνέχεια, η δυνατότητα διαμοιρασμού
καθορίζεται από τις εξής παραμέτρους:

\begin{itemize}
	\item ταυτότητα του χρήστη που ζητά πρόσβαση
	\item ρόλος που έχει αναληφθεί από τον χρήστη εντός του
	      περιβάλλοντος της εικονικής επιχείρισης
	\item είδος των διεργασιών που βασίζονται στην γνώση που θα
	      διαμοιραστεί
	\item χρονική περίοδος στη διάρκεια ζωής της εικονικής επιχείρησης
\end{itemize}

Ένα τέτοιο παράδειγμα είναι το σενάριο όπου απαιτείται
γνώση σχετική με το προϊόν ή γνώση σχετική με τη διαδικασία παραγωγής
του. Οι διεργασίες αυτές ανατίθενται στους ρόλους "μηχανικός 1" και
"μηχανικός 2" και "χειριστής 1,2,3", αντίστοιχα. Επιπλέον, γίνεται
διαμοιρασμός σε επίπεδο ρόλων ανάμεσα σε μηχανικό 1 και χειριστή 1
καθώς και διαμοιρασμός σε επίπεδο διεργασιών μεταξύ σχεδιασμού και
παραγωγής. Η παραγωγή με τη σειρά της βασίζεται ως διεργασία στη γνώση
της λειτουργίας του εξοπλισμού και των κανόνων ασφαλείας, η οποία βρίσκεται
στα αντίστοιχα εγχειρίδια. Τέλος, γίνεται διαμοιρασμός σε επίπεδο
εννοιών ανάμεσα στην γνώση λειτουργίας του εξοπλισμού και τους κανόνες
ασφαλείας.

\subsection{Επίπεδα Αναπαράστασης Γνώσης}

Για την αναπαράσταση της γνώσης, το μοντέλο χωρίζεται σε τρια επίπεδα:
\begin{itemize}
	\item το επίπεδο εννοιών
	\item το επίπεδο ευρετηρίου γνώσης
	\item το επίπεδο αποθήκευσης
\end{itemize}

Στο επίπεδο εννοιών συναντάμε τρεις οντολογίες:
\begin{itemize}
	\item οντολογία προϊόντων: απεικονίζει τις σχέσεις μεταξύ
	      των προϊόντων της εικονικής επιχείρησης
	\item οργανωτική οντολογία: απεικονίζει τους ρόλους εντός μιας
	      εικονικής επιχείρησης και τις μεταξύ τους σχέσεις
	\item οντολογία διεργασιών: απεικονίζει τις σχέσεις ανάμεσα σε
	      διαδικασίες που αφορούν την παραγωγή
\end{itemize}

Στο επίπεδο αποθήκευσης γίνεται συλλογή αναλυτικών περιγραφών των
εννοιών που χρειάζεται η εικονική επιχείρηση. Η γνώση αυτή μπορεί να
προέρχεται από διάφορα μέσα όπως βάσεις δεδομένων, αρχεία κειμένου ή
σύνολα κανόνων.

Στο επίπεδο ευρετηρίου γίνεται αντιστοίχιση των εννοιών με τις
αναλυτικές περιγραφές του επιπέδου αποθήκευσης.

\subsection{Σχέσεις του μοντέλου}

Οι σχέσεις του μοντέλου βασίζονται στο εξής λεξιλόγιο:

\begin{itemize}
	\item εικονική επιχείρηση (\eng{Virtual Enterprise - VE}):
	      Η ομάδα επιχειρήσεων που συνεργάζεται.

	\item έργο (\eng{Project - P}): Η βασική μονάδα δραστηριοτήτων
	      μιας εικονικής επιχείρησης. Μπορεί να χωριστεί σε υπο-έργα εφόσον
	      απαιτείται.

	\item μέλος επιχείρησης (\eng{Enterprise Member - EM}):
	      Ένα μέλος επιχείρησης ανήκει σε μια από τις επιχειρήσεις που
	      συνθέτουν την  \eng{VE}. Καθώς μια επιχείρηση μπορεί να συμμετέχει
	      σε διαφορετικές \eng{VE} ταυτόχρονα, είναι δυνατό να υπάρχουν
	      σχέσεις συνεργασίας αλλά και ανταγωνιστικές σχέσεις μεταξύ των
	      μελών μιας επιχείρησης.

	\item ρόλος εικονικής επιχείρησης
	      (\eng{Virtual Enterprise Role - VER}): Οι \eng{VER} καλύπτουν
	      τις διεργασίες που πραγματοποιούνται εντός μιας εικονικής
	      επιχείρησης και μπορεί να αντιστοιχίζονται σε εσωτερικούς
	      ρόλους μιας επιχείρησης.

	\item διεργασία (\eng{Functional Task - FT}): Η διεργασία
	      αποτελεί την βασική μονάδα ενός έργου. Τα έργα βασίζονται σε
	      διεργασίες σε χρονολογική σειρά και η εκτέλεσή τους γίνεται από
	      τους αντίστοιχους ρόλους.

	\item άδεια γνώσης (\eng{Knowledge Permission - KP}): Η άδεια
	      αυτή αφορά τη δυνατότητα ανάγνωσης και τροποποίησης
	      (\eng{read/write permission}) γνώσης.

\end{itemize}

Οι βασικοί τύποι σχέσεων είναι:

\begin{itemize}
	\item Αντιστοιχία: Μέσω μιας αντιστοιχίας επιτρέπεται η σύνδεση
	      εννοιών από διαφορετικές οντολογίες.

	\item Ανάθεση: Οι σχέσεις αυτού του τύπου αφορούν τα άτομα
	      του λεξιλογίου και βασίζονται στο μοντέλο \eng{RBAC}. Παραδείγματα
	      αναθέσεων είναι οι σχέσεις
	      \begin{itemize}
		      \item \eng{U-R-A (user-role assignment)}
		      \item \eng{VE-EM-A
			            (Virtual Enterprise - Enterprise Member assignment)}
		      \item \eng{VER-FT-A
			            (Virtual Enterprise Role - Functional Task assignment)}
		      \item \eng{VE-P-A (Virtual Enterprise - Project assignment)}
	      \end{itemize}

	\item Σχέσεις έργων: Καθορίζουν τη δυνατότητα
	      μεταφοράς γνώσης από έργο σε έργο και χωρίζονται σε:
	      \begin{itemize}
		      \item Σχέσεις υποσυνόλων (για παράδειγμα ένα κύριο έργο μπορεί
		            να χωριστεί σε πολλά ανεξάρτητα υπο-έργα).

		      \item Σχέσεις εκδόσεων, οι οποίες συνδέουν τις διαφορετικές
		            εκδόσεις ενός έργου στο πέρασμα του χρόνου (για παράδειγμα
		            μια μεταγενέστερη έκδοση έχει πρόσβαση σε πληροφορίες που
		            αφορούν μια προγενέστερη έκδοση).

		      \item Σχέσεις αναφοράς, οι οποίες συνδέουν ένα κύριο έργο με
		            ένα έργο αναφοράς από το οποίο αντλεί γνώση.

		      \item Σχέσεις διεργασιών, οι οποίες δημιουργούν μια ακολουθία
		            υπο-έργων και καθορίζουν το χρονικό σημείο που επιτρέπεται ο
		            διαμοιρασμός γνώσης μεταξύ τους.

		      \item Σχέσεις αποκλεισμού, οι οποίες υποδηλώνουν ξένα μεταξύ
		            τους έργα. Σε αυτήν την περίπτωση δεν είναι δυνατός ο διαμοιρασμός
		            γνώσης. Έτσι διατηρείται η ασφάλεια των πόρων και των πληροφοριών
		            ανάμεσα σε χρήστες ή επιχειρήσεις με ανταγωνιστικές σχέσεις.
	      \end{itemize}

	\item Σχέσεις συνεργασίας ρόλων: Περιγράφουν το πως συνδέονται οι
	      διάφοροι ρόλοι μιας εικονικής επιχείρησης και χωρίζονται σε:
	      \begin{itemize}
		      \item Συνεργασίες, όπου οι σχετιζόμενοι ρόλοι εκτελούν μια διεργασία
		            από κοινού και φέρουν τα ίδια δικαιώματα πρόσβασης σε γνώση για τη
		            διεργασία αυτή.

		      \item Σχέσεις εξάρτησης, όπου οι σχετιζόμενοι ρόλοι εκτελούν διαφορετικές
		            αλλά γύρω από το ίδιο αντικείμενο διεργασίες και το αποτέλεσμα μιας
		            διεργασίας αποτελεί μέρος μιας άλλης.

		      \item Σχέσεις ανεξαρτησίας, όπου οι σχετιζόμενοι ρόλοι εκτελούν
		            άσχετες μεταξύ τους διεργασίες και ο διαμοιρασμός γνώσης δεν
		            επιτρέπεται.
	      \end{itemize}

	\item Σχέσεις γνώσης: Οι σχέσεις γνώσης επιτρέπουν την σύνδεση μεταξύ
	      εννοιών και την σύνδεση εννοιών με λεπτομερείς περιγραφές, όπως ορίστηκε
	      στα επίπεδα αναπαράστασης της γνώσης. Οι σχέσεις που χρησιμοποιούνται εδώ
	      προέρχονται απευθείας από την γλώσσα \eng{OWL} και είναι οι εξής:
	      \begin{itemize}
		      \item εγκλεισμός ( $\sqsubseteq$ )
		      \item ισότητα ( $\approx$ )
		      \item σχέση μέρους (\eng{"partOf" relationship})
		      \item τομή ( $\sqcap$ )
		      \item ένωση ( $\sqcup$ )
		      \item συμπλήρωμα ( $\lnot$ )
	      \end{itemize}

	      Οι σχέσεις αυτές επιτρέπουν την επέκταση της πρόσβασης ενός χρήστη σε
	      νέα γνώση. Αυτό σημαίνει πως μπορούμε να γνωρίζουμε πληροφορίες για
	      έννοιες στις οποίες δεν έχουμε απευθείας πρόσβαση. Το χαρακτηριστικό
	      αυτό ονομάζεται διάδοση εξουσιοδότησης και επιτρέπεται σε σχέσεις
	      εγκλεισμού, ισότητας, τομής καθώς και σχέσεις μέρους.
\end{itemize}

\subsection{Πολιτική Ελέγχου Πρόσβασης Γνώσης}

\quad Η πολιτική ελέγχου πρόσβασης γνώσης (\eng{KACP -
	Knowledge Access Control Policy}) καθορίζει ποιοι τομείς γνώσης μιας
εικονικής επιχείρησης προστατεύονται και ποιοι είναι διαθέσιμοι προς
διαμοιρασμό. Ο διαχωρισμός αυτός βασίζεται στις σχέσεις ανάμεσα στα
διάφορα έργα και τους ρόλους των μελών.

Μια \eng{KACP} χωρίζεται σε:
\begin{itemize}
	\item Πολιτική ελέγχου πρόσβασης εικονικής επιχείρησης
	      (\eng{VEACP - Virtual Enterprise Access Control Policy}): Ένα
	      σύνολο κανόνων που αφορά την πρόσβαση και τον διαμοιρασμό συνολικά
	      στο περιβάλλον της επιχείρησης.
	\item Πολιτικές ελέγχου πρόσβασης μελών
	      (\eng{EMACPs - Enterprise Members Access Control Policies}): Σύνολα
	      κανόνων που αφορούν το κάθε μέλος της εικονικής επιχείρησης ξεχωριστά.
	      Οι \eng{EMACPs} έπονται της \eng{VEACP} και οφείλουν να μην έρχονται
	      σε σύγκρουση με αυτή.
\end{itemize}

Οι κανόνες αυτοί ουσιαστικά ανάγονται
στην κλασική έννοια της εξουσιοδότησης.
Δηλαδή επιτρέπουν την ανάγνωση ή την τροποποίηση γνώσης από το επίπεδο
εννοιών ή το επίπεδο αποθήκευσης κάτω από όρους.

Κάθε τέτοιος κανόνας αποτελείται από:
\begin{itemize}
	\item έναν στόχο, δηλαδή το σύνολο των υποκειμένων (χρήστες)
	      και των αντικειμένων (γνώση) που καλύπτει ο κανόνας αυτός
	\item μια ενέργεια πάνω σε ένα κομμάτι γνώσης
	\item ένα περιβάλλον το οποίο παρέχει χαρακτηριστικά σχετικά
	      με την εξουσιοδότηση και είναι ανεξάρτητο από τα υποκείμενα,
	      τα αντικείμενα και την ενέργεια που αφορά ο κανόνας
	\item έναν αλγόριθμο συνδυασμού κανόνων, ο οποίος στην περίπτωση
	      που πρέπει να εφαρμοστούν πολλαπλοί κανόνες καθορίζει αν θα
	      επιτραπεί η παράκαμψη ενός κανόνα από κάποιον άλλο ή απλώς θα
	      εφαρμοστεί ο πρώτος στη σειρά.
\end{itemize}
